Kraków (łac. Cracovia, niem. Krakau, jid. ‏קראָקע Kroke‎) – miasto na prawach powiatu położone w południowej Polsce nad Wisłą, drugie co do liczby mieszkańców[1] i powierzchni miasto kraju[1], formalna stolica Polski do 1795 r. i miasto koronacyjne oraz nekropolia królów Polski, od 1000 r. nieprzerwanie stolica diecezji krakowskiej (jednej z pięciu w ówczesnej Polsce), a od 1925 archidiecezji i metropolii. Lokowany przed 1228 rokiem, ponownie w 1257 r.[5]. Od odzyskania niepodległości w 1918 r. miasto wojewódzkie (od 1998 r. siedziba władz województwa małopolskiego), jest także centralnym ośrodkiem metropolitalnym aglomeracji krakowskiej i Krakowskiego Obszaru Metropolitalnego. Kraków uznawany jest za stolicę historycznej Małopolski. Leży na obszarze Bramy Krakowskiej, Niecki Nidziańskiej i Pogórza Zachodniobeskidzkiego.

W Krakowie są główne siedziby m.in.: Polskiej Akademii Umiejętności, Narodowego Centrum Nauki, Instytutu Nafty i Gazu – Państwowego Instytutu Badawczego, Instytutu Zootechniki – Państwowego Instytutu Badawczego, Krajowej Szkoły Sądownictwa i Prokuratury[6], dowództwa Sił Specjalnych RP będącego jednocześnie jednym z kilku dowództw sił specjalnych NATO[7][8], Centrum Operacji Lądowych – Dowództwa Komponentu Lądowego[9], Polskiego Związku Narciarskiego[10], Operacyjno-Strategiczne Dowództwo Unii Europejskiej[11], Centrum Eksperckiego Kontrwywiadu NATO[12], Narodowe Centrum Radioterapii Hadronowej[13], Centralnego Ośrodka Turystyki Górskiej[14] i Instytut Ekspertyz Sądowych im. Prof. dra Jana Sehna w Krakowie[15].

W mieście działają placówki kulturalne o znaczeniu i statusie narodowym, m.in. Narodowy Stary Teatr, Muzeum Narodowe, Panteon Narodowy[16], Archiwum Narodowe[17], Biblioteka Jagiellońska, Instytut Książki[18], Instytut Literatury[19], Centrum Operacji Specjalnych[20], Narodowe Centrum Rugby[21].

Miasto na prawach powiatu pełni funkcję centrum administracyjnego, kulturalnego, edukacyjnego, naukowego, gospodarczego, usługowego i turystycznego. Kraków jest drugim co do wielkości, po Warszawie, rynkiem nowoczesnej powierzchni biurowej[22] (ponad milion metrów kwadratowych powierzchni biurowej)[23], a także jednym z kluczowych węzłów kolejowych w Polsce.
Spis treści

    1 Położenie
    2 Środowisko naturalne
        2.1 Klimat
        2.2 Struktura użytkowania terenu
        2.3 Przyroda
            2.3.1 Parki i ochrona przyrody
            2.3.2 Rezerwaty i pomniki przyrody
            2.3.3 Użytki ekologiczne
            2.3.4 Uzdrowiska
            2.3.5 Zanieczyszczenie powietrza
    3 Toponimia
    4 Historia
        4.1 Średniowiecze
        4.2 Dzieje nowożytne (XVI – XIX wiek)
            4.2.1 Kraków po przeniesieniu dworu królewskiego
            4.2.2 Austro-Węgry i Galicja
        4.3 XX wiek
            4.3.1 Początek XX wieku i dwudziestolecie międzywojenne
            4.3.2 Okupacja hitlerowska
            4.3.3 Historia najnowsza
        4.4 Kalendarium współczesnych wydarzeń (XX – XXI wiek)
    5 Demografia
    6 Polityka i administracja
        6.1 Władze miasta od 2018
        6.2 Konsulaty
        6.3 Podział administracyjny
        6.4 Miasta partnerskie
    7 Gospodarka
        7.1 Usługi biznesowe
    8 Transport
        8.1 Drogowy
        8.2 Kolejowy
        8.3 Zbiorowy transport miejski
        8.4 Lotniczy
            8.4.1 Lotniska
                8.4.1.1 Port lotniczy Kraków-Balice
                8.4.1.2 Lotnisko Kraków-Pobiednik Wielki
            8.4.2 Lądowiska
                8.4.2.1 Lądowisko Rakowice-Czyżyny
                8.4.2.2 Lądowiska sanitarne
                8.4.2.3 Lądowisko śmigłowcowe
    9 Architektura
    10 Bezpieczeństwo publiczne
        10.1 Opieka zdrowotna
    11 Edukacja
        11.1 Jednostki ogólnopolskie
        11.2 Główne jednostki naukowe-dydaktyczne
        11.3 Główne jednostki badawcze
        11.4 Komercjalizacja badań naukowych
            11.4.1 Krakowski Park Technologiczny
            11.4.2 Węzeł Wiedzy i Innowacji EIT
            11.4.3 Laboratorium badawcze Towarzystwa Maxa Plancka
    12 Turystyka
        12.1 Ruch turystyczny
        12.2 Turystyka biznesowa
        12.3 Główne atrakcje turystyczne
        12.4 Trasy turystyczne
    13 Kultura
        13.1 Teatry
        13.2 Muzea i galerie
        13.3 Biblioteki
        13.4 Muzyka
        13.5 Kina
        13.6 Festiwale i wydarzenia kulturalne
        13.7 Imprezy
        13.8 Filmy nakręcone w Krakowie
        13.9 Pomniki
    14 Media
        14.1 Prasa
        14.2 Stacje radiowe
        14.3 Stacje telewizyjne
    15 Religia
    16 Sport
    17 Osoby związane z Krakowem
    18 Zobacz też
    19 Przypisy
    20 Bibliografia
    21 Linki zewnętrzne

Położenie
Błonia krakowskie z Kopca Kościuszki

Kraków jest położony w południowej Polsce, w środkowo-zachodniej części województwa małopolskiego nad Wisłą; na jego terenie znajdują się ujścia wiślanych dopływów: Białuchy (dolny bieg Prądnika), Rudawy, Dłubni, Drwiny Długiej i Wilgi. Kraków jest położony u zbiegu kilku krain geograficznych: Bramy Krakowskiej, Kotliny Oświęcimskiej, Kotliny Sandomierskiej, Pogórza Zachodniobeskidzkiego, Wyżyny Krakowsko-Częstochowskiej. Położenie Krakowa sprawia, że jest on bazą dla wycieczek w polskie góry, czy wypadów do malowniczej Jury Krakowsko-Częstochowskiej.

Miasto ma rozciągłość południkową 18 kilometrów i równoleżnikową 31 kilometrów[24]. W granicach administracyjnych Krakowa przecinają się południk 20°E z równoleżnikiem 50°N (jedyny przypadek przecięcia o pełnych dziesiątkach stopni w Europie)[25][26][27].

Z Krakowem sąsiadują gminy: Igołomia-Wawrzeńczyce, Kocmyrzów-Luborzyca, Koniusza, Liszki, Michałowice, Mogilany, Niepołomice, Skawina, Świątniki Górne, Wieliczka, Wielka Wieś, Zabierzów, Zielonki. Gminy te należą do trzech powiatów sąsiadujących z Krakowem: krakowskiego, wielickiego oraz proszowickiego.
Środowisko naturalne

Wydłużoną równoleżnikowo oś miasta stanowi dolina Wisły. Sieć rzeczną tworzy Wisła, jej prawy dopływ Wilga oraz dopływy lewe: Rudawa, Białucha, Dłubnia, Sanka i inne.
Klimat

Rekord ciepła: 38,4 °C (30 czerwca 1833)[28]

Rekord zimna: −38,1 °C (Mydlniki, 10 lutego 1929), −35,5 °C (Rakowice, 10 lutego 1929), −33,1 °C (Obserwatorium Astronomiczne UJ, 10 lutego 1929)[29]

Rekord opadów: 313 mm (lipiec 1903)[28]